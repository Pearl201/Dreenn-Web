
کلچر یا سیستان چے استیں او ایشیارا مردم چوں رکِث کنت؟
June 21, 2023
کلچر یا سیستان چے استیں او ایشیارا مردم چوں رکِث کنت؟

نوشتکار: اشفاک بلوچ

مئے گُرا چاگِرد زانتی(معاشرتی اعلم) لافا سیستان  ئا را یک اِنفارمل اِداراہ لیکنت مانا یک ھمے رنگیں گِئیر سرکاری اِداراہے کہ چارگرد لافا  مخلوک ئا را آرگنائیز  کنت او یک رسم او روازے داث کہ ھماہییا را  مردم وث منّ انت، بے سرکار ئے زور او  استییا منّ انت۔۔۔ پہ کؤل انسٹیٹیوشنل اِکنامکس ئے: اے رسم او روازنی  جوڑغ  مزائیں وختے گیڑت او کذی دہ پیلوَ نہ بیث بلکہ مسلسل روان بیث او وخت ئے راستییانی ھِساب ئا رسم او روازاں را  بذل کنان کئیث۔  گُوَئشنت کہ اے سیستان سازی یک لئوَے بازئیں گُوازیانی پذا مردم اے لیئوَ ئے رسم او رواز گیشین انت ، مانا  ھما وخت ئا کہ اے لئیوَ بُنا گیڑت ھما وخت ئا یا تو ایشیارا ہِچ رسم او رواز گون نہ بیث او اغر چیژے رسم او رواز گون دہ بیثئی تہ ھما لَئیوَ ئے پذآ بذل کنغ بیث۔۔  پڑچے کہ وخت ئے ھساب ئا ہر لیئوَ ئے  راستی او ہالت بذل  بَنت۔ شہ ھر  لئیو ئا مردم چیژے نہ چیژے ھیل گیڑت او زانت کہ تاں لئیوَ ئے رسم استیں کہ بذل کنغ بیث تہ لئیوَ گیشتر شر بیث  او شہ اے لئیو ئا مخلوک گیشتر سیثے (پائدغ) گِپتہ کنت۔

 شُما کرکیٹ ئے لئیوَ ئی زیرئے گِند اِت مرشیغا شہ گیست سال پیشتر ٹی۔ٹوَنٹی ھچ وجود نہ دارغ اث او تکریبن پنجاہ سال پیشا کس ون ڈے  فارمیٹ ئا نہ لئیو ئا کنغ اث بلہ وخت، ھالت او تجربہ ھِساب ئا کرکیٹ بذل بیثہ۔۔ ھمے رازا مزہب  دہ بذل بیثہ : یک وختے اث کہ مولاں لاؤڈ اسپیکر، ھرام کرار داثغ اث، بلہ مرشی ہِچ مسیت بے لاؤڈ اسپیکر ئا  بانگ نہ داث، یک وختے اث کہ مولااَں فوٹو کشغ ئا را ھرام گوئشتغ اث، مروشاں پیلویں روش مولا ٹی وی سرا پِروگراماں کنت۔۔ کرکیٹ ئا بازئیں گوازیانی پذا اندازاہ جثغ کہ کس دِراژیں لئیوَ ئا نہ گِندغیں پہ ھمیشیا لئیوَ گُوَنڈ کُثغ ئش۔ کرکیٹ ئا تجربہ گپتہ کہ دو ایمائرانی باوجود دہ چیژے ہمے رنگیں پئیسلا بنت کہ مخلوک ایمائرانی سرا باوَر نہ کنت، او چیژے ھندا ایمائردہ رذیں پئیسلاہ دیَنت ، ھمیشیا را گِشینغ ئا  پہ کرکیٹ ئا  ٹیکنالاجی آسرا گِپتہ او لئیوَ لافا ترڈ ایمائر آڑتہ ۔۔۔۔ملا دہ وثی لئیوَ ئا شہ ھئیل گِپتہ کہ شہ ھُشکا نُک ھوشینغا شرتریں کہ من لاؤڈ اسپیکر ئا کار  بیاراں دانکہ منی آواز دیریں اُلکہاں سر بیث۔۔ مُلا شہ وثی کَہُنیں گُوازیاں ھئیل گِپت کہ میڈیا را ھرام گوئشغ مزائیں ردی اث او میڈیا ئے کارمرزی آنہی تبلیغا را مزائیں مدت داث کنت۔

 اے لئیوَ  ئے لافا  سزا او جزا دہ مان کنغ بَنت دانکہ ھر مردم ھما راز ئا لئیوَ کنت کہ شہ آنہیی ئے لئیوَ ئا چاگردا(معاشرا) را تاوان  نہ رسیث بلکہ گیشتر پائدغ بیث۔   اغر یک کارے تاوان داث تہ ھماہییا پہ سزا اوا غر یک کارے  پائدغ داث تہ ھماہییا پہ جزا رسم ٹاہینغ بَنت۔ یک بے سرکاری یا نیم سرکاری نِزام داروخیں چاگرد (معاشرا) لافا اغر تئو  یک نازورے او نیست کارے ئے: تہ ترا سزا او جزا وث تئی چاگرد(معاشرا) داث بلہ اغر تئو تاکتوَر او زوراخے ئے تہ تئی سزا او جزا  ئے پئسلا ھُذا مہروان ئے دستا ایں مانا کہ تئی نغن او لٹ دیمی منزل ئا ایر استیں۔ پہ کؤل اُستاد شاہ محمد مری ئے اے مذہب ، ھُذا، دیوی او دیوت ئا دہ یک نازوریں مخلوکے ئے تخلیک انت۔۔۔

ھموذا کہ سرکار مزبوت بَنت ھموذا ھِچی ھُذا چکا اِلغ نہ بیث او ھرکسا را سزا او جزا ھموذیغیں سرکار او اِدارہ وث دیَنت۔ اے یک راستی ے کہ دنیا ھر چیز بذل بیوخیں ما او شُما ایشییارا  رُخے داث کنوں بلہ اے آوخیں بذلی ئا  را داشت نہ کنوں۔۔  ھماختر ما ایشییارا دارغ ئے کوشیش کنوں، ھماختر پُشتا کفوں بلہ اے شہ ما دارغ نہ بیث۔۔ بیث کنت ما نہ تہ مئے آوخیں پُشت ایشیارا کبول کنت ، پرچے کہ کبولی بگئیر دُمی ہچ راہ نیستیں۔۔ چماں بند کنغ گوں راستی بذل ھچی نہ بَنت۔ ھماختر زیثیں اے نوخیں رَنگاں او راستیاں ما وثی سیستان ئا  جاہ دیَوں ھماختر شر بیث۔۔

پیلویں دنیا ئے سیستان ئے بُن تکریبن یک اَنت: ھر ھندا سیر ئے رواز است، ھر ھندا مخلوک مزہبے دارنت، ھر ھندا مخلوک جراں(گُذاں) دوشنت، ھر ھندا مخلوک زوانے دارنت، ھر ھندا مخلوک گوں ناما پجارغ بَنت۔۔تئو چو گوئشت نہ کنئے کہ تئو دُنیا لافا یک اِسپیشل چیژے ئے یا ترا کہ سیستانے گونیں ھما سذ در سذ تئی جِند تخلیک ایں۔۔اے سیستان کہ ترا گون ایں اے پیلویں دنیا ئے مڈّی ایں۔ اے رسم ، رواز او دوش دومی مخلوکاں را دہ گون است اثنت۔۔ چیژے ئا چغل داثغنت ، چیژے را دانی گون انت۔ اے دُراہیں چیز مئے انسانی تجربانی نتیجا انت او مسلسل کُثغیں لئیواں شہ ھئیل گِپتغیں داث انت۔ کسے اے لئیوَ ئا شہ ما دیما ایں او کسے پُشتا او ھرکسی تجربہ کمیں باز جُذا جُذا انت پہ ھمیشیا ھرکسی سیستان کمیں باز پَرک داریث۔۔

 منی نزیخا سیستان یا کلچر  ئے دو بُن بہر انت: یکے سیستان ئے بُت ایں او دومی سیستان ئے ارواہ  ایں۔

سیستان ئے بُت مٹیریَلزم او ھما وخت  ئے ماھول ئے داث۔۔ ایشی نیاما مئے زاھری ھُلییا، او چے گُرا کنغوں او نہ کنغوں ھما شُماربَنت چوکہ پشک، پاغ، او دومی ھمے رازیں چیژ۔۔اے چیز اغر مشنائیز نہ بَنت تہ گار بَنت، اغر پہ ایشاں ما بازارے جُڑث نہ کنوں تہ اے گار بَنت۔۔ پرچا کہ ایشانی گیشتر دارغ مہ دارغ زائیفانی کوفغ سرا ایں۔ مرداں مزائیں وختے پیشا شہ ایشاں دست کشت۔ نی ھُذا ئے مہروانی گوں زائیفاں دہ وانغ ئا روَغنت ، نی آنہارا اِختر وخت نہ رسیث کہ آں نِندنت او پیلویں روش شف یک جر چکا زیان کننت۔۔۔  دنیا ئے گشتر سیستان ھمے منزل ئا شہ گوئسغنت۔۔ اغر پشک او زئیفانی وانغ نیاما منا چیژے دوست ایں تہ ھما زائیفانی وانغ او دیمروی ایں۔ مردے دہ نی پاغاں سرا نہ کنت اغر زائیفاں پشک اِشتغ تہ ایختر مزائیں اَئیبے نئیں۔۔ بلہ شرتر ہمیشیں کہ سے چیز مشنائیر بنت

دومی بُن بہر ھما کہ سیستا ئے ارواہ ایں : ھماہی لافا زوان کئیث او رسم او رواز کایَنت۔۔۔ اے دہ مروشی تبدیلی لوٹنت بلکہ ھِچ ھندے دنگا بذل بیثغنت او  اے بذلی مارا مرشی نہ تہ بانگوا منّغی کفیث۔۔ کسے خیال ایں کہ مرشی دہ بلوچی  ھما راز ئا گالوار کنغ بیث ھما  راز ئا کہ دو سذ سال پیشا گالوار بییوخ اث تہ اے راستی نہ منّغ او وثی چم بند کنغ براوَر بیث۔۔ایشی مکسد ایں کہ گوئستغیں  پنجاہ ، چِل سالاں شہ کہ ما بلوچی نوَسی لئیوَ ئا کنانا پیذاخوں ، ما شہ اے لئیوَ ئا دانی ھچی ھئیل نہ گَپت۔ انگریزی دنیا مزائیں اِسٹنڈرڈ زاوانے بلہ انگریزی دہ وثی دُرشم داشتو نہ کُثہ او  ہر روش ئے ھسا ب ئا بذل بییوخیں۔ دنیا ھر دیمروخیں چیز ھمے راز ئا بذل بیان انت۔۔ ھماختر کہ ما اے راستی شہ  اِنکاری بَوں ھماختر زوان پُشت روث۔۔ ھرکس بلوچی زوان زانت جوڑ نہ بیث او ھر کس زِغریں بلوچی نویسثہ نہ کنت۔۔ او نہ دومی ھچ زوانے ئا ھمے رنگا بییوخیں۔ ادب مزائیں چیژے ایشارا زغری دنگا دارغ پہ  بلوچی زوان ئے  بانگو ئا مستریں تاوان بیث۔

ھم رازا رسم او رواز دہ نوخسازی  لوٹنت۔۔ آس او آف ئے پئسلا ئے  دور شُثہ، زائیفاں را بچانی براوریں ھک  دیَغی کفنت۔ وٹاسٹا یا لاف ئے اذل بذل ئے سیرانی دور دہ شُثہ نی  ایشیا پہ دہ مارا نوخیں راہے در کشغی کفیث۔ اردو، پنجابی اوسندی ٹونک کنوخاں ایشیا پہ شادی دفترانی رواز دیما آڑتغ، انگریز ئے پسند سیر کنت۔۔۔ بلہ مارا ایشیا پہ ہچ اِدارہ گون نیست بلہ یک چیژے شریں کہ بلوچستان ئے وانندہ مخلوک ئا پسند ئے سیر ئا  رواز گِپتہ۔۔ شادی دفتر منا ھچی دوست نہ بنت چو مانکئیث کہ مخلوک دُکان ئے بہا بییوخیں سامانے۔۔۔ سرداری نِزام دانی مئے سر درد ایں۔۔ بلہ شریں خبر ھمیش  ایں چیژے کبیلاں اے نِزام لافا دہ جمہوریت آڑتہ، مانا کہ سرداری نِزام ھندا نی کبیلا  سوشل آرگنائیزیشن ئے رنگا گِران انت، کہ ھماہی لافا سنٹرل کمیٹی ئا شہ گِر داں آرگرنائیزیشن ئے سروخا ھرکس مخلوک ئے ووٹ ئے متہاج ایں۔۔ اے نوخ سازی کبائلی نِزاما را چِختر سیث او تاوان رسینت اے آوخیں روشاں سما کفیث بلہ اے پک ایں کہ نی کبیلائی نِزام سردار ھند تنگ بییان ایں۔

  
