
کونج مئے سیاد انت
نوشتکار: علم الدین مزاری

چھڑویں مڑدمانی مڑدم سیاد نینت بلکہ مڑدمانی تِھی ساہدار ھم سیاد است انت۔ اے وڑا گِند اوں تہ گڈ دوھمی ساہدارانی نیاما کونج مئے بلوچانی سیاد انت۔ اے ٹھونک بازیں مڑدماں را بِلا عجیب محسوس بیث بلّہ کونجاں گوں مئے اے سیادی باز کہن ایں ۔ بلّہ مئے ھمے سیادی دوھمی سیادیانی وڑا نہ ایں بلکہ مئے اے سیادی یک تاریخی سیادی ے ایں، تاریخی اے وڑا کہ ما او مئے کونجیں سیاداں یک ڈولیں ڈکال ء سکھال دیثغنت۔ کونج سفری مُرگے ایں او ایشی ، اے سفر کھنگ یک مجبوری ایں۔ ایشانی وثی ملک سائیبیریا ایں۔ آں یک برفانی علاقہے، اے ملک ئا شش مہینہ سخت برفباری بیوخیں۔ ھمے برفباری ایشانی ھجرتے اصل سبب ایں۔ ھما وھدا کہ برف کفیث گڈ اے ساھدار وثی ملک کِھلنت او بحیرائے عرب نیمغا بال گرنت۔ ایشانی ھمے سفر ئے درمیانا ایشانی سیادیں بلوچانی علاقہ انت۔


پھچیکہ اے مُرگ مزائیں سفر ے ئا پھیذا غنت۔ ھمے سفر ایشاں را تُھنی کھنوخیں۔ اے تُھنیغیں ساھدار ھموذا کہ آفے گندنت گڈ اے گنوخانی ڈولا بال گِفتی کھاینت۔ بلّہ افسوس ئے ٹھوک ایش ایں کہ ایشانی سیاد ایشا نی شکار کھنوخ انت۔ شکاری ایں بلوچ ھمے آفانی مند ئا تالابانی نزیخ ئا وثی اڈاں ٹھاہاں نندنت۔ ھماں وھدا کہ اے مُرگ بال گفتی کھاینت گڈ اے بلوچ شکاری ایشانی بے دردیغ ئا شکار کھنوخنت۔ مارا بلوچاں را ھمے فکر کھنغ ئےے زرورت ایں کہ مئے وثی ڈاڈا او پھیریناں ھمے آف ئے خاطر ئا وثی ملک اشتغنت۔ ھمے آف ئے ڈُکالا آنہاں را ملک او ملک رولِثہ۔ ھماں ھندا کہ ایشاں آفے دیثہ ھموذا وثی کھڑی جث انت ئش۔ اے وجہ ایں کہ نیغ دانی ، دریانی پلوا نندوخیں بلوچ آف ئے بازیں قدرے کھنوخ انت۔ خاص کر پھیریں بلوچ ، آف ئے باز عزت او حفاظت کھنوخ انت۔

اغر ھمے آف ئے ڈکال نہ بیثیں گڈ مئے بُزرگاں وثی ملک نہ اشتین اثنت۔ بلّہ افسوس ئے ٹھوک ایش ایں کہ یک مئے ڈاڈانی ڈولیں مجبوریں ساھدار ئے وثی ملک ئا بال گفتی کھیث او ما آنہیئے شکار کھن اوں۔ مئے دوھمی سیادی کونجاں گوں وفاداریئغ ایں۔ کونج دنیاغ ھماں واحد ایں ساھدار ایں کہ آں وثی دراہیں زندگی نیاما چھڑویں یک کونجےئا گوں سنگتی ٹھاہوخ ایں۔ اغر ایرنگا گُوَئش اوں کہ کونج صرف یک سیرے کھنوخ ایں تہ غلط نہ بیث۔ مزن سن ایں مردم گُوَئشنت کہ کونج صرف وثی یک سنگتی ئا ٹھاہغ ایں۔ ھمے وجہ ایں کہ صوفی ایں شاہراں کونجا را باز پسند کُھثغ اث۔ ھما مڑدم کہ کونجاں را پالوخ انت، ھما ڈسنت کہ ھماں وھدا کہ کونج ٹولا گوں بال گِفتی روَوخ بنت گڈ اے قیدی ایں کونج آنہانی کرامغ ئا اشکننت او گریَنت۔ اے ہمختر گریَنت کہ انڑز ڈیلوا جنانا ایشانی چھماں درکھفنت۔

ھمے ساہدار ئا را وثی ہلک او وثی دوھمی سنگتیغاں گوں وفاداری او محبت ایں۔ اغر گِند اوں تہ بلوچ ہَچ چیز ے سرا فخر کھنوخ انت تہ ھما ایشانی وفاداری ایں۔ بلوچانی زوان یک بیوخ ایں۔ بلوچ اغر کھسے ئا گوں دوستی او سنگت کھننت گڈ آں مِرغا دانی ھماں سنگتی او دوستی ئے پاس داروخ انت۔ بلوچ صرف وفا کھنوخ نیَنت بلکہ ہر ھماں کہ وفاداریں قومے یا ساھدارے است ایں آنہی ئے عزت کھنوخ ایں۔ ھمے وڑا اے مئے فرز ایں کہ ما وثی اے وفاداریں ساھدارانی حفاظت ئا کھن اوں۔ سیمی ٹھونک ایش ایں کہ کونج مئے بلوچانی ڈولا سوفی ایں ساھدارنت۔ بلوچ فطری طور ئا سوفی بیوخ انت۔ سوفی مڑدم ، سادگی ئا را پسند کھنوخ انت او آں دوھمی مڑدمانی عقیدہ او مذہب اے احترام کھنوخ انت۔ سوفی ہمیتری بُزرگا نی احترام کھنوخ انت۔

اے وڑا گند اوں تہ گڈ اے کونج ھم سوفی ایں مُرگ انت۔ اے ھماں وھدا کہ بال گفتی روَوخ بنت گڈ، چُک ایشاں را گوانک جنوخ انت کہ ” کونج کرک انت، میہی ڈھک انت ، سرور نوگ ئا پھیرڑیاں دینت”, بس چُکانی ھمے ھکل اشکُنغ ئا گوں اے ساھدار پھیری دیغ شروع کن انت۔ ھمے سیمی سیادی ئے خاطر ئا مئے چکا فرز ایں کہ ما وثی سیادیں ساھدار نی حفاظت کھن اوں۔ آخر ئا من وثی اے کالم ئے پڑھوخیں سنگتا را دست بستغیں منت کھناں کہ ہماختر کہ شُمے دست ئا بیث ، اے مئے سیادیں ساھدارانی حفاظت کھنیت او مڑدماں را شعور دیت کہ اے باز فقیر ایں او مجبور ایں ساھدار ایں ، ھمے خاطر ئا اے ساھدار ئے حفاظت او چیٹھ کھنیت۔ اے مئے تاریخی سیاد انت ء ایشانی حفاظت مئے وثی ھڈانی حفاظت ایں۔ اللہ شُمارا کلیں سنگتا را آباد کھنت۔ منت وار

❤️
 
